32:1 Radujte se, spravedliví, z Hospodina, sluší se, aby ho dobří chválili.
32:2 Citerou oslavujte Hospodina, hrejte mu na desetistrunné harfě.
32:3 Zpívejte mu píseň novou, dovedně sáhněte do strun, slavnostně je rozezvučte!
32:4 Neboť Hospodinovo slovo je správné, spolehlivé je celé jeho dílo.
32:5 Miluje spravedlnost a právo, země je plná Hospodinovy milosti.
32:6 Jeho slovem vznikla nebesa, dechem jeho úst všechen jejich zástup.
32:7 Vodstva moří shrnuje jako do měchu, do nádrží slévá oceány.
32:8 Nechť se bojí Hospodina celá země, všichni obyvatelé světa ať se před ním děsí.
32:9 On totiž řekl – a stalo se, on poručil – a vše povstalo.
32:10 Plány pohanů Hospodin maří, v nic uvádí myšlení národů.
32:11 Hospodinův úmysl trvá navěky, myšlenky jeho srdce po všechna pokolení.
32:12 Blaze národu, jehož Bohem je Hospodin, blaze lidu, který si vyvolil za svůj majetek.
32:13 Z nebe shlíží­ Hospodin, vidí všechny smrtelníky.
32:14 Z místa, kde sídlí, dívá se na všechny obyvatele země.
32:15 Každému z nich uhnětl srdce, uvažuje o všech jejich skutcích.
32:16 Nezvítězí král početným vojskem, ani silák se nezachrání velkou udatností.
32:17 Zklame kůň, když jde o vítězství, nezachrání svou velikou silou.
32:18 Hospodinovo oko bdí nad těmi, kdo se ho bojí, nad těmi, kdo doufají v jeho milost,
32:19 aby jejich duše vyrval ze smrti, aby jim život zachoval za hladu.
32:20 Naše duše vyhlíží­ Hospodina, on sám je naše pomoc a štít.
32:21 V něm se raduje naše srdce, důvěřujeme v jeho svaté jméno.
32:22 Ať spočine na nás, Hospodine, tvé milosrdenství, jak doufáme v tebe.