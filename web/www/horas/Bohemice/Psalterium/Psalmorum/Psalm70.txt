70:1 K tobě se utíkám, Hospodine, nechť nejsem zahanben navěky!
70:2 Ve své spravedlnosti mě vyprosť a vysvoboď, nakloň ke mně svůj sluch a zachraň mě!
70:3 Buď mi ochrannou skálou, pevností k mé záchraně, 
70:3 neboť tys moje skála a tvrz.
70:4 Bože můj, vysvoboď mě z ruky bezbožného, z pěsti neurvalého utlačovatele.
70:5 Vždyť tys má naděje, Pane, má důvěra od mého mládí, Hospodine!
70:6 V tobě jsem měl oporu od matčina lůna, od klína mé matky byls mým ochráncem, v tebe jsem vždy doufal.
70:7 Mnohým jsem se jevil jako zázrak; tys mi byl vpravdě mocným pomocníkem.
70:8 Má ústa oplývala tvou chválou, po celý den pěla tvou slávu.
70:9 Nezavrhuj mě v čas stáří, neopouštěj mě, až ochabnou síly!
70:10 Vždyť moji nepřátelé o mně mluví, ti, kdo na mě číhají, spolu se umlouvají.
70:11 říkají: Bůh ho opustil, pronásledujte ho a chopte se ho, už ho nikdo nezachrání.
70:12 Bože, nevzdaluj se ode mě, Bože můj, na pomoc mi pospěš!
70:13 Ať se zastydí a zahynou moji protivníci, ať se odějí hanbou a potupou, kdo hledají mou zkázu.
70:14 Já však budu stále doufat, všude šířit tvoji chválu.
70:15 Má ústa budou vyprávět o tvé spravedlnosti, po celý den budu vyprávět o tvé pomoci, neboť ji nemohu spočítat.
70:16 Opěvovat budu tvou moc, Bože, Hospodine, budu hlásat jedině tvou spravedlnost.
70:17 Bože, učils mě od mého mládí, až dosud hlásám tvé podivuhodné činy.
70:18 Ani v stáří a šedinách mě, Bože, neopouštěj, 
70:18 dokud neoznámím tvoji moc tomuto pokolení, všem, kteří přijdou, 
70:19 tvoji sílu i tvou spravedlnost, Bože, jež se dotýká nebe, kterou jsi vykonal veliké věci; Bože, kdo se ti vyrovná?
70:20 Dals mi prožít mnoho zlých útrap, ale opět mě vzkřísíš a znovu vyzdvihneš z hlubin země.
70:21 Rozmnož mou důstojnost a znovu mě potěš!
70:22 I já budu na harfě chválit tvou věrnost, Bože, budu tě opěvovat na citeře, tebe, Svatý Izraele!
70:23 Jásat budou moje rty, když ti budu zpívat, i má duše, kterou jsi vykoupil.
70:24 I můj jazyk po celý den bude chválit tvou spravedlnost, neboť se hanbí a stydí ti, kdo hledají mou zkázu.