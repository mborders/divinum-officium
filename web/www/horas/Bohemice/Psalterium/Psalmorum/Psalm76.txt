76:2 Můj hlas se k Bohu vznáší a volám, můj hlas k Bohu stoupá, aby mě slyšel.
76:3 V den svého soužení hledám Pána, má ruka se v noci vzpíná bez únavy, nedá se utěšit má duše.
76:4 Když na Boha vzpomínám, vzdychám, když uvažuji, můj duch malátní.
76:5 Beze spánku držíš mé oči, jsem zmaten a neschopný slova.
76:6 Přemýšlím o dávných dnech, na zašlá léta si vzpomínám.
76:7 V noci uvažuji ve svém srdci, přemítám a můj duch hloubá:
76:8 „Může Pán zavrhnout navěky, už nám neukáže svou milost?
76:9 Navždy už ustane jeho přízeň, zrušen je slib pro všechna pokolení?
76:10 Zapomněl se Bůh smilovat, či v hněvu zadržel své slitování?“
76:11 Tu jsem si řekl: „V tom tkví má bolest: změnila se pravice Nejvyššího.“
76:12 Vzpomínám na Hospodinovy činy, ano, vzpomínám na dávné tvé divy.
76:13 Rozvažuji všechna tvá díla, přemítám o tvých skutcích.
76:14 Bože, svaté je tvé chování: který bůh je veliký jako Bůh náš?
76:15 Ty jsi Bůh, který činí divy, národům jsi dal poznat svou moc. Svým ramenem jsi vykoupil svůj národ, Jakubovy a Josefovy syny.
76:17 Uzřely tě vody, Bože, uzřely tě vody, a zděsily se, i hlubiny se rozbouřily.
76:18 Mraky vylily vodu, oblaka zaduněla hromem 
76:18 a tvé šípy šlehaly kolem. Tvůj hrom burácel v bouři, 
76:19 blesky ozařovaly obzor: zatřásla a zachvěla se země.
76:20 Mořem vedla tvá cesta, tvá stezka spoustami vod, tvé šlépěje však nebylo vidět.
76:21 Jak stádo jsi vedl svůj národ, Mojžíšovou a Árónovou rukou.