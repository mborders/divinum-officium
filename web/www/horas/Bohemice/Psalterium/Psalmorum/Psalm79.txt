79:2 Slyš, Izraelův pastýři, který vodíš Josefa jak ovce. 
79:2 Skvěj se září, ty, který trůníš nad cheruby,
79:3 před Efraimem, Benjamínem a Manassem, probuď svou sílu a přijď nás zachránit!
79:4 Bože, obnov nás, rozjasni svou tvář, a budeme spaseni.
79:5 Bože zástupů, jak dlouho budeš dýmat hněvem, když se modlí tvůj lid?
79:6 Nasytils jej chlebem slz a slzami jsi ho napojil vrchovatě.
79:7 Dopouštíš, že se kvůli nám sousedé sváří a naši nepřátelé se nám posmívají.
79:8 Bože zástupů, obnov nás, rozjasni svou tvář, a budeme spaseni.
79:9 Révu z Egypta jsi přenesl, vyhnals pohany a zasadils ji.
79:10 Připravils pro ni půdu, zapustila kořeny a naplnila zemi.
79:11 Přikryly se hory jejím stínem a jejím větvovím Boží cedry.
79:12 Vyhnala své ratolesti až k moři a své úponky až k Řece.
79:13 Proč jsi dal strhnout její ohradu? Všichni ji obírají, kdo chodí kolem.
79:14 Pustoší ji kanec z lesa a polní zvěř ji spásá.
79:15 Bože zástupů, vrať se, shlédni z nebe a podívej se, pečuj o tuto révu!
79:16 Ochraňuj, co tvá pravice zasadila, výhonek, který sis vypěstoval!
79:17 Kdo ji sežehli ohněm a posekali, ať zhynou hrozbou tvé tváře!
79:18 Ať je tvá ruka nad mužem po tvé pravici, nad člověkem, kterého sis vychoval.
79:19 Už od tebe neustoupíme, zachovej nás naživu, a budeme velebit tvé jméno.
79:20 Hospodine, Bože zástupů, obnov nás, rozjasni svou tvář, a budeme spaseni.