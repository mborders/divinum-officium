36:1 Nehněvej se na ty, kdo konají zlo, nezáviď těm, kdo páchají nepravost,
36:2 vždyť zvadnou rychle jako tráva, jako zelená bylina uschnou.
36:3 Doufej v Hospodina a čiň dobro, pak budeš přebývat v zemi a těšit se klidu.
36:4 Raduj se v Hospodinu, a dá ti, po čem touží tvé srdce.
36:5 Hospodinu svěř svůj osud, v něho důvěřuj, on sám bude jednat.
36:6 Tvé spravedlnosti dá vzejít jako světlu, tvému právu jak polednímu jasu.
36:7 Spočiň v Hospodinu a důvěřuj v něho! Nezlob se na toho, kdo má v životě štěstí a při tom strojí úklady.
36:8 Přestaň se hněvat a zanech zlosti, nepohoršuj se, to vede jen k zlému.
36:9 Neboť zločinci budou vyhlazeni, kdo však doufají v Hospodina, budou vlastnit zemi.
36:10 Ještě chvíli – a bezbožník zmizí, nadarmo se budeš pídit po jeho stopě.
36:11 Pokorní však budou vlastnit zemi, budou se těšit z hlubokého klidu.
36:12 Bezbožník strojí úklady spravedlivému, skřípá proti němu zuby.
36:13 Pán se mu však směje, vidí, že se blíží­ jeho den.
36:14 Bezbožní tasí meč, napínají svůj luk, 
36:14 aby skláli chudáka a ubožáka, aby povraždili ty, kdo žijí správně.
36:15 Meč jim však vnikne do vlastního srdce a jejich luky se zlámou.
36:16 Lepší je troška, kterou má spravedlivý, než velké bohatství bezbožníků,
36:17 neboť ramena bezbožníků budou zpřerážena, ale spravedlivé Hospodin podpírá.
36:18 Hospodin pečuje o život bezúhonných, dědictví jejich přetrvá věky.
36:19 Nebudou zahanbeni v dobách neštěstí, nasytí se ve dnech hladu.
36:20 Ano, bezbožníci zhynou, nepřátelé Hospodinovi zajdou jako květ luhů, vyvanou jako dým.
36:21 Bezbožník si půjčuje, ale nesplácí, spravedlivý se však ustrne a rozdává.
36:22 Ti, kterým Bůh žehná, vlastnit budou zemi, ti, kterým zlořečí, zhynou.
36:23 Hospodin dává krokům člověka sílu, má zalíbení v jeho životní cestě.
36:24 Jestliže padne, nezůstane ležet, protože mu Hospodin podpírá ruku.
36:25 Byl jsem chlapec, a už jsem stařec, ale neviděl jsem, že by spravedlivý byl opuštěn, že by jeho děti žebraly o chléb.
36:26 Pokaždé se ustrne a půjčí, za to na jeho dětech spočine požehnání.
36:27 Chraň se zlého a čiň dobré, a přežiješ věky,
36:28 neboť Hospodin miluje spravedlnost, neopouští svoje zbožné. 
36:28 Zločinci však zajdou, potomstvo bezbožníků bude vyhlazeno.
36:29 Spravedliví budou vlastnit zemi, budou ji obývat věčně.
36:30 Ústa spravedlivého mluví moudře, jeho jazyk hovoří, co je správné.
36:31 Boží zákon mu ovládá srdce, proto nevrávorají jeho kroky.
36:32 Bezbožník číhá na spravedlivého, snaží se ho zabít.
36:33 Hospodin však mu ho neponechá v moci, nedá ho odsoudit, až bude souzen.
36:34 Doufej v Hospodina, a drž se jeho cesty, povýší tě, abys vlastnil zemi, s radostí uzříš zkázu bezbožníků.
36:35 Viděl jsem zpupného bezbožníka, vypínal se jako košatý cedr.
36:36 Přešel jsem – a hle, už ho nebylo, hledal jsem ho – a nenašel.
36:37 Všimni si člověka bezúhonného, pozoruj poctivého: vždyť budoucnost patří pokojným lidem.
36:38 Hříšníci však budou všichni zničeni, vyhlazeno bude potomstvo bezbožníků.
36:39 Ale spravedlivým přichází spása od Hospodina, v dobách tísně je jim útočištěm.
36:40 Hospodin jim pomáhá a je vysvobozuje, bezbožníků je zbavuje a chrání je, protože se k němu utíkají.