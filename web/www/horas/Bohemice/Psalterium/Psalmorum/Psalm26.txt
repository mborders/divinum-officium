26:1 Hospodin je mé světlo a má spása, koho bych se bál? 
26:1 Hospodin je záštita mého života, před kým bych se třásl?
26:2 Když na mě útočí zločinci, aby hryzli mé tělo, 
26:2 moji protivníci a nepřátelé klopýtají a klesají.
26:3 I když se proti mně utáboří vojsko, nevyděsí se mé srdce, 
26:3 když proti mně vypukne válka, jsem pln důvěry.
26:4 Jedno od Hospodina žádám a po tom toužím: abych směl přebývat v Hospodinově domě po všechny dny svého života, 
26:4 abych požíval Hospodinovy něhy a patřil na jeho chrám.
26:5 Neboť v den neštěstí skryje mě ve svém stánku, v úkrytu svého stanu mě schová, na skálu zdvihne.
26:6 Nyní se zdvihá má hlava proti nepřátelům, kteří mě obkličují, 
26:6 oběti chvály mu přinesu v jeho stanu, budu zpívat a hrát Hospodinu.
26:7 Slyš, Hospodine, můj hlas, jak volám, smiluj se nade mnou, vyslyš mě!
26:8 Mé srdce k tobě mluví, má tvář tě hledá: Hospodine, hledám tvou tvář.
26:9 Neskrývej svou tvář přede mnou, v hněvu neodmítej svého služebníka! 
26:9 Tys má pomoc, nezavrhuj mě, neopouštěj mě, Bože, můj spasiteli!
26:10 I kdyby mě otec s matkou opustili, Hospodin se mě ujme.
26:11 Pouč mě, Hospodine, o své cestě, veď mě po rovné stezce navzdory mým nepřátelům!
26:12 Nevydávej mě choutkám mých protivníků, vždyť povstali proti mně křiví svědci a násilím proti mně soptí.
26:13 Věřím, že uvidím blaho od Hospodina v zemi živých!
26:14 Důvěřuj v Hospodina, buď silný, ať se vzmuží tvé srdce, doufej v Hospodina!