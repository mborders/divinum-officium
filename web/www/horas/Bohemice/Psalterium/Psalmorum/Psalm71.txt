71:1 Bože, svěř králi svou pravomoc, svou spravedlnost královskému synu.
71:2 Ať vládne tvému lidu spravedlivě, nestranně tvým ubohým.
71:3 Hory přinesou lidu pokoj, pahorky spravedlnost.
71:4 Zjedná právo ubohým z lidu, pomůže chudákům, rozdrtí utlačovatele.
71:5 Žít bude dlouho jak slunce, jak luna po všechna pokolení.
71:6 Sestoupí jako déšť na trávu, jako vláha, která napájí zemi.
71:7 V jeho dnech rozkvete spravedlnost a hojnost pokoje, dokud nezanikne luna.
71:8 Bude vládnout od moře k moři, od Řeky až do končin země.
71:9 Jemu se budou klanět nepřátelé, jeho protivníci prach budou lízat.
71:10 Králové Taršíše a ostrovů přinesou dary, králové Arábie a Sáby zaplatí daně.
71:11 Všichni králové se mu budou klanět, všechny národy mu budou sloužit.
71:12 On vysvobodí chudáka, který se dovolává pomoci, ubožáka, jehož se nikdo neujímá.
71:13 Smiluje se nad nuzným a chudým, zachrání ubožákům život.
71:14 Vymaní je z křivdy a násilí, neboť jejich krev je drahá v jeho očích.
71:15 Proto bude žít a dostane se mu z arabského zlata, stále se budou za něho modlit, ustavičně mu budou žehnat.
71:16 Země bude oplývat obilím, jeho úroda bude šumět až ve vrcholcích hor jak Libanon, obyvatelé měst rozkvetou jak polní tráva.
71:17 Jeho jménu se bude žehnat navěky, pokud bude slunce svítit, potrvá jeho jméno. 
71:17 A v něm budou požehnána všechna plemena země, blahoslavit ho budou všechny národy.
71:18 Požehnaný Hospodin, Bůh Izraele, on sám koná divy.
71:19 A požehnané jeho slavné jméno navěky, jeho slávou ať je naplněna celá země! Staň se! Staň se!