68:2 Zachraň mě, Bože, neboť vody mi sahají až k hrdlu.
68:3 Zapadl jsem do hlubokého bahna a nemám, oč bych opřel nohu; 
68:3 dostal jsem se do hluboké vody a proud mě zaplavuje.
68:4 Unaven jsem již voláním, hrdlo mi ochraptělo; oči mi zeslábly, když vyhlížím svého Boha.
68:5 Více než mám vlasů na hlavě, je těch, kteří mě bez důvodů nenávidí, 
68:5 silnější než mé kosti jsou ti, kteří mě stíhají bez příčiny. Co jsem neuloupil, to mám vrátit?
68:6 Bože, ty znáš mou pošetilost, mé poklesky nejsou před tebou skryty.
68:7 Nechť nejsou kvůli mně zklamáni, kdo doufají v tebe, Pane, Hospodine zástupů, 
68:7 nechť kvůli mně nejsou zbaveni naděje, kdo hledají tebe, Bože Izraele!
68:8 Vždyť pro tebe jsem snášel potupu, pohana pokryla mou tvář.
68:9 Svým bratrům stal jsem se cizincem, synům své matky neznámým.
68:10 Neboť mě stravuje horlivost pro tvůj dům, padají na mě urážky těch, kdo tě urážejí.
68:11 Postem jsem zkrušil svou duši, i to mi bylo na potupu.
68:12 Místo šatů jsem si oblékl žínici a byl jsem jim k smíchu.
68:13 Tlachají o mně ti, kteří sedí u brány, posměšně o mně zpívají opilci.
68:14 Já se však, Hospodine, obracím modlitbou k tobě v čas milosti, Bože! 
68:14 Vyslyš mě ve své veliké lásce, věrně mi pomoz!
68:15 Vyprosť mě z bahna, abych neutonul, vysvoboď mě od těch, kteří mě nenávidí, vytáhni mě z hluboké vody!
68:16 Ať mě nezaplaví vodní příboj, ať mě nepohltí hlubina, ať propast nade mnou nezavře jícen!
68:17 Vyslyš mě, Hospodine, tvá láska je dobrotivá, obrať se ke mně se svým nesmírným slitováním.
68:18 Neskrývej svou tvář před svým služebníkem; vždyť jsem v úzkostech, rychle mě vyslyš!
68:19 Přibliž se ke mně, vysvoboď mě, kvůli mým nepřátelům mě zachraň!
68:20 Ty znáš mou potupu, hanbu a zneuctění, 
68:21 před tebou jsou všichni moji protivníci. Potupa zlomila mé srdce, a proto chřadnu, 
68:21 čekal jsem, že někdo bude mít soucit, ale nikdo tu nebyl, čekal jsem, kdo by mě potěšil, ale nikoho jsem nenašel.
68:22 Do pokrmu mi dali žluč a v žízni mě napojili octem.
68:23 Ať je jim jejich stůl nástrahou a pro jejich přátele léčkou.
68:24 Nechť se jim oči zakalí, aby neviděli, učiň, aby se jim bedra stále chvěla.
68:25 Vylej na ně své rozhorlení, ať je zachvátí žár tvého hněvu!
68:26 Ať jim zpustne domov, v jejich stanech ať nikdo nebydlí,
68:27 neboť stíhali toho, jehož jsi zasáhl, a rozmnožili bolest toho, koho jsi zranil.
68:28 Přidej jim na vinách, ať nejsou uznáni u tebe za spravedlivé!
68:29 Kéž jsou vymazáni z knihy živých a mezi spravedlivé ať nejsou zapsáni!
68:30 Já však jsem ubohý a plný bolesti, ať mě ochrání, Bože, tvá pomoc.
68:31 Písní budu slavit Boží jméno, velebit je budu zpěvem chvály.
68:32 To bude Hospodinu milejší než obětovat býka, než obětovat dobytče s kopyty a rohy.
68:33 Uvědomte si to, ubožáci, a radujte se; pookřejte v srdci vy, kdo hledáte Boha!
68:34 Neboť Hospodin slyší chudáky, nepohrdá svými vězni.
68:35 Nechť ho chválí nebe a země, moře a vše, co se v nich hýbe.
68:36 Neboť Bůh pomůže Siónu a vystaví judská města: 
68:36 budou tam bydlit a obsadí je.
68:37 Zdědí je potomci jeho služebníků, budou tam sídlit, kdo milují jeho jméno.