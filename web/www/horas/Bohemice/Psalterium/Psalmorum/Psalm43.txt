43:2 Bože, slýchali jsme na vlastní uši, naši otcové nám vyprávěli, 
43:2 cos vykonal za jejich časů, v pradávných dobách.
43:3 Tys je svou rukou usadil, když jsi vyhnal pohany, dals jim růst, když jsi potřel národy.
43:4 Vždyť neobsadili zemi svým mečem, nepomohlo jim k vítězství jejich rameno, 
43:4 byla to tvá pravice a tvé rámě, tvá jasná tvář, neboť jsi je miloval.
43:5 Tys můj král a můj Bůh, popřál jsi vítězství Jakubovi.
43:6 S tebou jsme zdolali své nepřátele, v tvém jménu jsme pošlapali své protivníky.
43:7 Na svém luku jsem si nezakládal, vítězství mi nedal můj meč.
43:8 Ty však jsi nám pomohl k vítězství nad našimi nepřáteli, zahanbils ty, kteří nás nenávidí.
43:9 Bohem jsme se stále honosili, navěky jsme chválili tvé jméno.
43:10 Nyní však jsi nás zavrhl a zahanbil, netáhneš už, Bože, s našimi vojsky.
43:11 Dopustil jsi, že jsme utíkali před odpůrci, nabrali si lupu ti, kdo nás nenávidí.
43:12 Vydal jsi nás jak ovce na porážku a rozptýlils nás mezi pohany,
43:13 takřka zadarmo jsi odprodal svůj národ, nezískal jsi mnoho jejich cenou.
43:14 Našim sousedům jsi nás vydal na pohanu, našemu okolí v potupu a posměch.
43:15 Dopustils, že jsme se stali pro národy pořekadlem, pohané nad námi posměšně kývají hlavou.
43:16 Svou hanbu mám stále na zřeteli, stud se mi hrne do tváře,
43:17 když slyším pohanu a výsměch, když vidím nepřítele, jak se chce pomstít.
43:18 To vše nás stihlo, i když jsme na tebe nezapomínali ani nezrušili tvou smlouvu;
43:19 neodvrátilo se ani naše srdce a nesešly naše kroky z tvé stezky,
43:20 když jsi nás rozdrtil na strastiplném místě a přikryl jsi nás temnotou.
43:21 Kdybychom zapomněli na jméno svého Boha, kdybychom vztáhli své ruce k cizímu bohu,
43:22 nebyl by na to Bůh přišel? Vždyť on zná tajnosti srdce!
43:23 Pro tebe jsme přece stále vražděni, mají nás jen za jatečné ovce!
43:24 Vzbuď se, proč spíš, Pane? Probuď se, neodháněj nás navždy!
43:25 Proč skrýváš svou tvář, zapomínáš na naši bídu a útisk?
43:26 Vždyť do prachu je sražena naše duše, na zemi leží naše tělo.
43:27 Povstaň nám na pomoc a vysvoboď nás pro svou lásku!