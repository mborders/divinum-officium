28:1 Vzdejte Hospodinu, Boží synové, vzdejte Hospodinu slávu a moc.
28:2 Vzdejte Hospodinu slávu hodnou jeho jména, v posvátném rouchu se klaňte Hospodinu!
28:3 Hospodinův hlas nad vodami! Vznešený Bůh zaburácel hromem, Hospodin nad spoustami vod.
28:4 Hlas Hospodinův, jak je mocný, hlas Hospodinův, jak je velkolepý!
28:5 Hospodinův hlas láme cedry, Hospodin láme cedry libanonské.
28:6 Nutí Libanon poskakovat jako býčka, Sirjon jak buvolí mládě.
28:7 Hospodinův hlas srší plameny ohně. Hospodinův hlas otřásá pouští, Hospodin otřásá pouští Kadeš;
28:9 Hospodinův hlas vyvrací duby a lesy zbavuje kůry, v jeho chrámu však volají všichni: Sláva!
28:10 Hospodin trůnil nad potopou, Hospodin jako král bude trůnit věčně,
28:11 Hospodin uštědří svému lidu sílu, Hospodin dá požehnání a pokoj svému lidu.