33:2 Ustavičně chci velebit Hospodina, vždy bude v mých ústech jeho chvála.
33:3 V Hospodinu nechť se chlubí moje duše, ať to slyší pokorní a radují se.
33:4 Velebte se mnou Hospodina, oslavujme spolu jeho jméno!
33:5 Hledal jsem Hospodina, a vyslyšel mě, vysvobodil mě ze všech mých obav.
33:6 Pohleďte k němu, ať se rozveselíte, vaše tvář se nemusí zardívat hanbou.
33:7 Hle, ubožák zavolal, a Hospodin slyšel, pomohl mu ve všech jeho strastech.
33:8 Jak ochránce se utábořil Hospodinův anděl kolem těch, kdo Hospodina ctí, a vysvobodil je.
33:9 Okuste a vizte, jak je Hospodin dobrý, blaze člověku, který se k němu utíká.
33:10 Bojte se Hospodina, jeho svatí! Těm, kdo se ho bojí, nic nechybí.
33:11 Mocní strádají a hynou hlady, nic nechybí těm, kdo hledají Hospodina.
33:12 Pojďte, synové, a slyšte mě, naučím vás bát se Hospodina.
33:13 Miluje kdo život? Přeje si dny štěstí?
33:14 Zdržuj svůj jazyk od zlého, své rty od falešných slov.
33:15 Chraň se zlého a čiň dobré, hledej pokoj a usiluj o něj!
33:16 Hospodinovy oči hledí na spravedlivé, k jejich volání se kloní jeho sluch.
33:17 Hospodinův hněv stíhá ty, kdo páchají zlo, aby vyhladil ze země vzpomínku na ně.
33:18 Spravedliví volali, a Hospodin slyšel, vysvobodil je z každé jejich tísně.
33:19 Blízko je Hospodin těm, kdo mají zkroušené srdce, na duchu zlomené zachraňuje.
33:20 Spravedlivý mívá mnoho soužení, Hospodin ho však ze všech vyprostí.
33:21 Chrání všechny jeho kosti, ani jedna z nich nebude zlomena.
33:22 Zloba uštve bezbožníka k smrti, kdo nenávidí spravedlivého, budou potrestáni.
33:23 Hospodin zachraňuje duše svých služebníků, nebudou pykat, kdo k němu utíkají.