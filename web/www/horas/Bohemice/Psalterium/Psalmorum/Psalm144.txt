144:1 Budu tě oslavovat, můj Bože, králi, budu velebit tvé jméno po všechny věky.
144:2 Každý den tě budu velebit a chválit tvé jméno po všechny věky.
144:3 Veliký je Hospodin a veškeré chvály hodný, jeho velikost je nevýstižná.
144:4 Jedno pokolení zvěstuje druhému tvé činy a oznamuje tvoji moc.
144:5 Mluví o nádherné slávě tvé vznešenosti, rozmlouvají o tvých divech.
144:6 Vypravují o moci tvých hrozivých skutků, hovoří o tvé nesmírnosti.
144:7 Rozhlašují chválu tvé velké laskavosti, jásají nad tvou spravedlností.
144:8 Milosrdný a milostivý je Hospodin, shovívavý a plný lásky.
144:9 Dobrotivý je Hospodin ke všem a soucit má se všemi svými tvory.
144:10 Ať tě chválí, Hospodine, všechna tvá díla a tvoji zbožní ať tě velebí!
144:11 Ať vypravují o slávě tvého království, ať mluví o tvé síle,
144:12 aby poučili lidi o tvé moci, o slávě tvé vznešené říše.
144:13 Tvé království je království všech věků a tvá vláda trvá po všechna pokolení. 
144:13 Věrný je Hospodin ve všech svých slibech a svatý ve všech svých činech.
144:14 Hospodin podpírá všechny, kdo klesají, a pozvedá všechny sklíčené.
144:15 Oči všech doufají v tebe a ty jim dáváš pokrm v pravý čas.
144:16 Otvíráš svou ruku a sytíš vše živé s laskavostí.
144:17 Spravedlivý je Hospodin ve všech svých cestách a svatý ve všech svých činech.
144:18 Blízko je Hospodin všem, kdo ho vzývají, všem, kdo ho vzývají upřímně.
144:19 Vyplní vůli svých ctitelů, slyší jejich volání a zachrání je.
144:20 Zachovává Hospodin všechny, kdo ho milují, a všechny bezbožníky zničí.
144:21 Ať má ústa hlásají Hospodinovu chválu, vše, co žije, ať velebí jeho svaté jméno po všechny věky!