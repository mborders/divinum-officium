65:1 Jásejte Bohu, všechny země, opěvujte slávu jeho jména, vzdejte mu velkolepou chválu!
65:3 Řekněte Bohu: „Jak úžasná jsou tvá díla! Pro tvou nesmírnou moc se ti podrobují tvoji nepřátelé!
65:4 Ať se ti koří celá země, ať ti zpívá, nechť opěvuje tvé jméno.“
65:5 Pojďte a pozorujte Boží skutky: podivuhodně jednal s lidmi!
65:6 Moře proměnil v souš; suchou nohou přešli řeku, proto se radujme v Bohu!
65:7 Vládne svou mocí navěky, jeho oči sledují národy: aby se nevypínali zpupní!
65:8 Velebte, národy, našeho Boha a rozhlašujte jeho chválu!
65:9 On dal život naší duši, nedopustil, aby klopýtaly naše nohy.
65:10 Věru, zkoušel jsi nás, Bože, tříbil jsi nás ohněm, jako se tříbí stříbro.
65:11 Zavedl jsi nás do léčky, těžké břímě jsi vložil na naše bedra.
65:12 Nechals jezdit lidi po našich hlavách, prošli jsme ohněm a vodou, ale pak jsi nám popřál úlevu.
65:13 Vstoupím s celopaly do tvého domu, splním ti své sliby.
65:14 Pro ně se mé rty otevřely, má ústa je slíbila, když mi bylo úzko.
65:15 Přinesu ti v oběť celopaly tučných ovcí s tukem beranů, budu obětovat býky a kozly.
65:16 Pojďte, slyšte, všichni bohabojní, chci vyprávět, co prokázal Bůh mé duši.
65:17 Svými ústy jsem k němu volal, velebil jsem ho svým jazykem.
65:18 Kdybych zamýšlel nepravost ve svém srdci, nebyl by Pán slyšel.
65:19 Ale Bůh slyšel, všiml si mé úpěnlivé prosby.
65:20 Bůh buď veleben, že neodmítl mou prosbu, že mi neodňal svou lásku.