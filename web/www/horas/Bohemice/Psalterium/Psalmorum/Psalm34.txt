34:1 Oboř se, Hospodine, na mé protivníky, bojuj s těmi, kteří proti mně brojí.
34:2 Uchop štít a pavézu, povstaň mi na pomoc!
34:3 Vytas kopí a zastav mé stíhatele, řekni mé duši: „Já jsem tvá spása!“
34:4 Ať se zastydí a zardí, kdo mi ukládají o život, 
34:4 ať ustoupí s hanbou, kdo zle se mnou smýšlejí!
34:5 Ať jsou jako pleva ve větru, až je požene Hospodinův anděl,
34:6 ať jejich cesta je temná a kluzká, až jim bude Hospodinův anděl v patách!
34:7 Vždyť bez příčiny nalíčili na mě svou léčku, bez důvodu mi vykopali jámu.
34:8 Nečekaná zkáza ať je stihne, ať se chytnou do sítě, kterou sami nastražili, do jámy, kterou vykopali, ať sami spadnou!
34:9 Má duše však zajásá Hospodinu, radovat se bude pro jeho pomoc.
34:10 Ze všech svých sil budu volat: „Hospodine, kdo se ti vyrovná? 
34:10 Vysvobozuješ chudáka z moci silnějšího, nebohého ubožáka z lupičovy ruky.“
34:11 Vystoupili nespravedliví svědci, ptali se mě na to, co nevím.
34:12 Za dobré zlým se mi odměnili tím, že mě opustili.
34:13 Vždyť já, když oni churavěli, oděl se kajícím rouchem, 
34:13 postem se trýznil, modlitbou obíral v nitru,
34:14 jako k příteli, jako k bratru se choval, skleslý byl smutkem, jak bych nad matkou truchlil.
34:15 Ale když já jsem klopýtl, měli radost a srotili se, srotili se proti mně a bili mě znenadání. Drásali mě bez přestání,
34:16 tupili, posmívali se mi, skřípali proti mně zuby.
34:17 Pane, jak dlouho budeš přihlížet? Od řvoucích zvířat vysvoboď mou duši, od lvů můj život.
34:18 Vzdám ti díky ve velkém shromáždění, v zástupech lidu budu tě chválit.
34:19 Ať se nade mnou neradují moji nespravedliví nepřátelé, nechť škodolibě nemžourají, kdo mě nenávidí bez příčiny!
34:20 Vždyť o tom, co vede k pokoji, ani nepromluví, jenom vymýšlejí, jak oklamat mírumilovné lidi.
34:21 Otvírají na mě svá ústa, říkají s posměchem: „Viděli jsme to na vlastní oči!“
34:22 Viděl jsi to, Hospodine, nemlč, Pane, nevzdaluj se ode mě!
34:23 Probuď se, procitni a zachraň mě, Bože můj a Pane, ujmi se mě!
34:24 Suď mě podle své spravedlnosti, Hospodine, můj Bože, ať nade mnou nejásají!
34:25 Ať si nemyslí s posměchem: „Právě tohle jsme chtěli!“ Nechť neříkají: „Zničili jsme ho!“
34:26 Nechť se spolu zastydí a zahanbí všichni, kdo se radují z mého neštěstí, 
34:26 ať se odějí hanbou a potupou, kdo se nade mě vyvyšují.
34:27 Nechť jásají a plesají, kdo přejí mé spravedlivé věci, ať mohou stále říkat: Buď veleben Hospodin, on přeje vše nejlepší svému služebníku.
34:28 Můj jazyk bude oslavovat tvou spravedlnost, stále hlásat tvou chválu.