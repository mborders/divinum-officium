54:2 Naslouchej, Bože, mé modlitbě, neskrývej se před mou úpěnlivou prosbou,
54:3 věnuj mi pozornost a vyslyš mě! Zmítám se v neklidu, děsím se při křiku nepřítele,
54:4 při povyku bezbožníka, protože mě zavalují neštěstím a v hněvu proti mně brojí.
54:5 Srdce se ve mně chvěje a padla na mě smrtelná úzkost.
54:6 Strach a hrůza se na mě řítí a děs mě halí.
54:7 říkám si: Kéž bych měl křídla jak holub, odletěl bych a dopřál si klidu.
54:8 Hle, daleko bych utekl, zůstal bych na poušti.
54:9 Rychle bych spěchal do útočiště před vichrem a bouří.
54:10 Pane, zmať a rozděl jim jazyky, vždyť vidím násilí a svár v městě.
54:11 Ve dne v noci obcházejí po jeho hradbách, vládne v něm útisk a bezpráví.
54:12 Uvnitř jsou úklady, z jeho náměstí nemizí násilí a podvod.
54:13 Kdyby mě potupil nepřítel, dovedl bych to snést, 
54:13 kdyby se nade mě vypínal ten, kdo mě nenávidí, skryl bych se před ním.
54:14 Ale byls to ty, můj druh, můj přítel a důvěrník!
54:15 Vždyť jsme spolu byli v důvěrném styku, ve slavném průvodu jsme kráčeli v Božím domě.
54:16 Ať je uchvátí smrt, ať zaživa sejdou do podsvětí, 
54:16 neboť v jejich příbytcích, v jejich středu sídlí zloba.
54:17 Já však budu volat k Bohu, a Hospodin mě zachrání.
54:18 Večer, ráno i v poledne budu naříkat a sténat, a uslyší můj hlas.
54:19 Vykoupí mou duši a dá mi pokoj od těch, kteří na mě dorážejí, neboť je jich na mě mnoho.
54:20 Bůh to uslyší a zkruší je – on vládne od věčnosti –
54:20 nechtějí se změnit a nebojí se Boha. Kdekdo napřahuje ruku na přátele, 
54:21 znesvěcuje svoji smlouvu. Úlisnější nad máslo jsou jeho ústa, ale srdce má nepřátelské, 
54:22 nad olej lahodnější jsou jeho slova, jsou to však tasené meče.
54:23 Svou starost hoď na Hospodina, a on tě zachová, nikdy nedopustí, aby se viklal spravedlivý.
54:24 A ty, Bože, svrhneš je do jámy zkázy; 
54:24 zákeřní vrazi nedosáhnou ani poloviny svých dnů. Já však důvěřuji v tebe, Hospodine!