67:2 Bůh povstává, jeho nepřátelé se rozptylují, ti, kdo ho nenávidí, prchají před ním,
67:3 tratí se jako se rozplývá dým, jako taje vosk před ohněm – tak hříšníci hynou před Bohem.
67:4 Spravedliví však hodují a radují se, jásají před Bohem a veselí se v radosti.
67:5 Zpívejte Bohu, velebte jeho jméno, upravte cestu tomu, kdo jezdí na oblacích, jeho jméno je Hospodin, 
67:5 jásejte před ním! Děsí se před ním, Otcem sirotků a ochráncem vdov,
67:6 Bůh je ve svém svatém příbytku. Bůh zjednává opuštěným domov,
67:7 vězně vyvádí k šťastnému životu, jen buřiči bydlí ve vyprahlé zemi.
67:8 Bože, když jsi vycházel před svým národem, když jsi kráčel na poušti,
67:9 země se třásla, také nebesa vydávala vláhu před Bohem, chvěl se Sinaj před Bohem, Bohem Izraele.
67:10 Seslal jsi hojný déšť, Bože, na své dědictví, vzkřísils je, když zemdlelo.
67:11 Usadilo se v něm tvoje stádce, ve své dobrotě ses postaral o chudáka, Bože!
67:12 Pán pronáší výrok, mnoho poslů šíří radostné zvěsti:
67:13 „Králové s vojsky prchají, prchají; i ženy si doma rozdělují kořist.
67:14 Zatímco jste si hověli u ovčích ohrad, zaskvěla se křídla holubice stříbrem, její perutě plavým zlatem.
67:15 Když tam Všemohoucí rozháněl krále, padali jako sníh na Salmonu!“
67:16 Hory bašanské jsou hory vysoké, hory bašanské jsou hory strmé.
67:17 Proč vy, strmé hory, tak žárlivě hledíte na horu, kde si Bůh vyvolil sídlo, na horu, kde bude Hospodin navždy sídlit?
67:18 Bůh má bezpočtu svých vozů, tisíce tisíců: Ze Sinaje Pán přichází do svatyně.
67:19 Vystoupils do výšin, zajatce zajals, vzal sis lidi jako dar, 
67:19 i ty, kteří nechtějí bydlit u Hospodina, Boha.
67:20 Ať je Pán žehnán každý den, nosí naše břemena, Bůh, naše spása.
67:21 Náš Bůh je Bohem spásy, Hospodin, Bůh, dává uniknout smrti.
67:22 Vskutku Bůh rozbíjí hlavy svých nepřátel, vlasaté temeno toho, kdo si libuje ve zlých skutcích.
67:23 Pán pravil: „Přivedu ti je z Bašanu, dovléknu ti je z hlubin moře,
67:24 abys v krvi smočil svou nohu, aby jazyk tvých psů měl z nepřátel svůj podíl.“
67:25 Objevuje se tvůj průvod, Bože, průvod mého Boha, mého krále, směřující do svatyně.
67:26 Vpředu kráčejí zpěváci, vzadu harfeníci, uprostřed dívky bijí do bubínků.
67:27 „Ve sborech velebte Boha, Hospodina, vy, kteří pocházíte z Izraele!“
67:28 Tu si před nimi vykračuje Benjamín, věkem nejmladší, 
67:28 judská knížata se svými zástupy, knížata Zabulóna, knížata Neftaliho.
67:29 Ukaž, Bože, svou moc, tu moc, Bože, kterou na nás vykonáváš!
67:30 Ať pro tvůj chrám v Jeruzalémě přinášejí králové dary!
67:31 Pokárej netvora v rákosí, ty, kteří jsou mezi národy jako houf býků uprostřed telátek; nechť se ti koří s pruty stříbra, rozmetej národy, které rády válčí!
67:32 Ať se dostaví velmoži z Egypta, ať Etiopie vztáhne k Bohu svou ruku!
67:33 Pozemské říše, zpívejte Bohu, velebte Pána,
67:34 který jezdí po nebesích, po odvěkém nebi! Hle, ozývá se jeho hlas, hlas mocný:
67:35 „Uznejte Boží moc!“ Nad Izraelem se zjevuje jeho vznešenost, jeho moc v oblacích.
67:36 Bázeň budí Bůh ze své svatyně, Bůh Izraelův, on dává sílu a statečnost svému lidu. Bůh buď veleben!