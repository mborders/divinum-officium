134:1 Chvalte jméno Hospodinovo; chvalte, Hospodinovi služebníci,
134:2 kteří sloužíte v Hospodinově domě, v nádvořích domu našeho Boha.
134:3 Chvalte Hospodina, protože dobrý je Hospodin, opěvujte jeho jméno, protože je sladké.
134:4 Neboť Hospodin si vyvolil Jakuba, Izraele za svůj majetek.
134:5 Vždyť já vím: velký je Hospodin a náš Pán je nade všemi bohy.
134:6 Cokoli chce Hospodin, činí na nebi i na zemi, v moři i ve všech hlubinách vod.
134:7 Přivádí mraky od končin země, blesky vyvolává déšť, ze svých komor vyvádí větry.
134:8 Pobil egyptské prvorozence, lidi i dobytek.
134:9 Seslal divy a zázraky uprostřed tebe, Egypte, na faraona a všechny jeho služebníky.
134:10 Potřel mnohé národy a zabil mocné krále:
134:11 Sichona, krále amoritského, Oga, krále bašanského, a všechny krále kananejské.
134:12 Jejich zemi dal do majetku, do majetku Izraeli, svému lidu.
134:13 Hospodine, tvé jméno trvá navěky, Hospodine, tvá památka od pokolení do pokolení.
134:14 Neboť Hospodin brání svůj národ a smilovává se nad svými služebníky.
134:15 Modly pohanů jsou stříbro a zlato, díla lidských rukou.
134:16 Mají ústa, ale nemluví, mají oči, ale nevidí.
134:17 Mají uši, ale neslyší, a není dechu v jejich ústech.
134:18 Jim jsou podobni ti, kdo je zhotovují, každý, kdo v ně doufá.
134:19 Dome Izraelův, velebte Hospodina, dome Árónův, velebte Hospodina,
134:20 dome Leviho, velebte Hospodina, vy, kteří se bojíte Hospodina, velebte Hospodina!
134:21 Buď veleben Hospodin ze Siónu, on přebývá v Jeruzalémě.