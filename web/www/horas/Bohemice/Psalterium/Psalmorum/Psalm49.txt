49:1 Svrchovaný Bůh, Hospodin, promluvil a volal zem 
49:1 od východu slunce až na západ. Bůh zazářil ze Siónu plného nádhery:
49:2 Bůh přichází zjevně, přichází náš Bůh a nemlčí.
49:3 Před ním sžírající oheň, kolem něho zuří bouře.
49:4 Shůry volá k nebesům i k zemi, hodlá soudit svůj lid:
49:5 „Shromážděte mi mé svaté, kteří obětí sjednali mou smlouvu!“
49:6 A nebesa zvěstují jeho spravedlnost, že sám Bůh je soudcem.
49:7 „Slyš, můj lide, budu mluvit, Izraeli, proti tobě budu svědčit, já jsem Bůh, tvůj Bůh!
49:8 Nekárám tě pro tvé oběti, vždyť tvé žertvy jsou stále přede mnou.
49:9 Nemusím brát býka z tvého chléva ani kozly z tvých ohrad.
49:10 Neboť mně patří veškerá zvěř lesní a na svých horách mám zvířat na tisíce.
49:11 Znám všechny ptáky na nebi, mé je vše, co se hemží na poli.
49:12 Kdybych měl hlad, nebudu ti o tom říkat, vždyť můj je svět se vším, co ho plní!
49:13 Copak požívám maso z býků či piji kozlí krev?
49:14 Přinášej Bohu oběť chvály a plň Nejvyššímu své sliby!
49:15 Pak mě vzývej ve dni soužení, vysvobodím tě, a budeš mě chválit.“
49:16 Ale hříšníkovi Bůh praví: „Proč odříkáváš má přikázání a bereš do úst mou smlouvu
49:17 ty, který nenávidíš kázeň a má slova házíš za sebe?
49:18 Když jsi viděl zloděje, běžel jsi s ním a s cizoložníky jsi míval účast.
49:19 Zlo jsi vypouštěl ze svých úst a tvůj jazyk osnoval úskok.
49:20 Bavil ses pomlouváním svého bratra, tupil jsi syna své matky.
49:21 Takto jsi jednal, a já mám mlčet? Myslil jsi, že jsem jako ty? Usvědčím tě a řeknu ti to do očí!
49:22 Uvažte to, kdo zapomínáte na Boha! Jinak vás zahubím a nikdo vám nepomůže!
49:23 Kdo přináší oběť chvály, ten mě ctí, kdo žije správně, tomu ukážu Boží spásu.“