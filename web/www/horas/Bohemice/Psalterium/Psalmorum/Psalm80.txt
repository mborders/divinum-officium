80:2 Plesejte Bohu, který nám pomáhá, jásejte Jakubovu Bohu.
80:3 Zanotujte píseň, udeřte na buben, na líbezně zvučící citeru a harfu.
80:4 Zadujte do trub v den novoluní, v den úplňku, v čas našeho svátku.
80:5 Takový je příkaz v Izraeli, je to zákon Jakubova Boha.
80:6 Nařízení, které dal Josefovi, když se postavil proti egyptské zemi. Slyšel jsem neznámý mně hlas:
80:7 „Zbavil jsem jeho šíji břemena, z jeho rukou jsem vzal koš robotníka.
80:8 V soužení jsi volal, a osvobodil jsem tě, odpověděl jsem ti z hřímajícího mraku, u vody v Meribě jsem tě zkoušel.
80:9 Slyš, můj národe, chci tě napomenout, Izraeli, kéž bys mě poslouchal! Nesmíš mít boha jiného, nesmíš se klanět bohu cizímu!
80:11 Já jsem Hospodin, tvůj Bůh, já jsem tě vyvedl z egyptské země, otevři ústa a naplním je!
80:12 Ale můj národ na můj hlas nedbal, Izrael mě neposlouchal.
80:13 Nechal jsem je tedy v zatvrzelosti jejich srdce, ať si žijí podle svých nápadů!
80:14 Kéž by mě můj národ slyšel, kéž by Izrael kráčel po mých cestách!
80:15 Hned bych pokořil jejich nepřátele, na jejich protivníky bych obrátil svou ruku.
80:16 Ti, kdo nenávidí Hospodina, by mu lichotili, jejich osud by trval navždy.
80:17 Jeho bych však živil jadrnou pšenicí, medem ze skály bych jej sytil.“